<html>
<head>
</head>
<body>
Hamburg VII<p>

Hamburg VII on 22 tonnin puusoitin. Se on taideteos. Puuvenepurjehdus tyynnyttää mielen. Puuvene on urheiluväline. Parhaat, kuten Hamburg VII, on tehty hyväksymään sen kannelle kaatuvat aallot ja mastoa repivät myrskytuulet. Se on veistos ja performanssi. Puuvene kestää usein paljon enemmän kuin sen rautainen miehistö. Puuvene herättää tunteita ja vetoaa kaikkiin aisteihin. Suolaroiskeilla jopa makuun. Sen lakattua pintaa on pakko silittää. Liikkuvan veneen keulan tieltä loiskivaa vettä voi katsoa ja kuunnella kuin tulta nuotiolla, väsymättä. Puuvene on instrumentti, luonto sen soittaja ja me yleisö.<p>

Puu on elävä materiaali. Siitä saa vain vaivoin väännettyä mitään rumaa. Puu tahtoo aina omaksua miellyttävän muodon ja pinnan. Oikein ja ennen kaikkea jatkuvasti hoidettuna se vaatii vähemmän kuin luullaan. Täytyy myöntää että puun tekniset ominaisuudet ovat vaativia. Ongelmat ovat korjattavissa mutta se usein maksaa enemmän kuin kehtaa sanoa. Oikean puun valinta ja pelkästään löytäminen on haastavaa. On monta hyvää teknistä syytä olla enää käyttämättä puuta veneen rakennusaineena. Paitsi että se näyttää, tuntuu, tuoksuu ja jopa kuulostaa oikealta.<p>

Puuveneen omistajat usein sanovat ettei puuvenettä voi omistaa. Se omistaa sinut. Siitä saa pitää joitakin vuosia huolta antaakseen sen taas seuraavien vastuulle. Siltä meistäkin tuntuu. Siksi kutsumme sinut mukaan kokemaan miksi Hamburg VII:n kaltaisia puuveneitä sanotaan klassikoiksi, joiden lumo säilyy. Puuvene on tehty yhdessä koettavaksi.<p>

Jos kerro hyvin miksi haluat Hamburg VII:n ja meidän kanssamme purjehdukselle, voimme kutsua sinut mukaan. Vastineeksi riittää pieni kirjoitus näille sivuille kokemuksestasi. Hamburg VII ja me pidämme huolta että saat panostuksellesi vastinetta muisteltavaksi ja muille kerrottavaksi. Kun saamme katsastukset, vakuutukset ja Trafin luvat hoidettua, otamme kyytiin myös maksavia vieraita. 
<p>
Vene 
<p>
Me
<p>
Matkat
<p>
Ruokalista
<p>
Navigointi
<p>
Kuvia
<p>
Luonto

</body>
</html>
